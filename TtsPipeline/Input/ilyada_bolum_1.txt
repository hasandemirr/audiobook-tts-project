BİRİNCİ BÖLÜM
Söyle, tanrıça, Peleusoğlu Akhilleus’un öfkesini söyle. Acı üstüne acıyı Akhalara o kahreden öfke getirdi, ulu canlarını Hades’e attı nice yiğitlerin, gövdelerini yem yaptı kurda kuşa. Buyruğu yerine geliyordu Zeus’un, ilk açıldığı günden beri araları erlerin başbuğu Atreusoğlu’yla tanrısal Akhilleus’un. Onları birbirine düşüren hangi tanrı? Apollon, Leto ile Zeus’un oğlu. Krala kızıp orduya kıran salan o; Atreusoğlu, tanrının duacısı Khryses’i saymadı diye insanlar kırılıp gidiyordu birbiri ardı sıra. Khryse’yi kurtarmak için Akhaların elinden kızını bir yığın kurtulmalıkla gelmişti tezgiden gemilerine. Elinde Okçu Tanrı Apollon’un şeritleri sarih altın değneği. bir bir yalvarıyor tekmil Akhalara, daha çok, orduları dizen Atreusoğlu’na yakarıyordu: “Güzel dizlikli Akhalar, Atreusoğulları, Olympos’taki yüce tanrılardan dilerim, Priamos’un ilini yerle bir edesiniz, sonra sağ salim dönesiniz evinize. Alın bu kurtulmalıkları, kızımı verin bana, korkun Zeus’un oğlu Apollon’dan, sayın onu.” Tekmil Akhalar bağrıştılar bir ağızdan: Alınsın değerli kurtulmalıklar, duacıya saygı gerek. Ama Atreusoğlu Agamemnon’un gönlünce değildi bu; tersleyip kovdu mu onu, şöyle buyurdu: “Bir daha sakın görmeyeyim, ihtiyar, şu koca karınlı gemilerin yanında seni, haydi kır boynunu, düşmesin buralara yolun, yoksa ne değneğinden hayır görürsün, ne de şeritlerinden tanrının. Şurdan şuraya bırakmam kızını, orda, Argos’ta, yurdundan uzak, tezgâhına gide gele, yatağıma gire çıka, benim yuvamda kocayacak. Kızdırma kafamı, kendi canını düşün, dön evine.” Böyle deyince o, ihtiyarın korku düştü içine, sesini çıkarmadı, eğdi boynunu, yürüdü uğuldayan denizin kıyıları boyunca. Gitti uzakta bir yerde yakardı durdu yüce Apollon’a, güzel saçlı Leto’nun doğurduğu: “Ey Khryse’yi, kutsal Killa’yı koruyan, gümüş yaylı, Tenedos’un güçlü kralı, Smintheus, dinle beni, bir gün sana yaraşır bir tapmak yaptıysam, boğaların, keçilerin yağlı butlarını yaktıysam senin uğruna, şu dileğimi tezelden yerine getiriver: Gözyaşlarımın öcünü al Danaolardan, oklarınla.” Böyle yakardı o, Phoibos Apollon da dinledi onu, indi Olympos’un doruklarından, köpürmüş öfkeli. Omuzlarında yayı, iki ucu kapalı okluğu. Kımıldandı mı, oklar omuzlarında çangırdıyordu. Kızgın tanrı yürüyordu gece gibi. Yerleşti gemilerin ardına, saldı okunu, bir vınlama çıktı gümüş yaydan, korkunç, acı. Önce katırların, köpeklerin düştü peşine. Sonra saldı bir sivri ok insanların üstüne. Kavruluyordu birbiri peşi sıra bir yığın ölü. Ordu içine tanrının okları yağdı tam dokuz gün. Akhilleus çağırdı meydana halkı onuncu günü; bunu ak kollu Tanrıça Here koydu kafasına, ölüp giden Akhalara içi yanıyordu. Halk toplanıp gelince bir araya ayağıtez Akhilleus kalktı, dedi ki: “Atreusoğlu, birazdan geri döneceğiz, herhal, yurdumuza gideceğiz, kurtarırsak ölümden canımızı; bak yiyor Akhaları, bir olmuş savaşla salgın. Gel bir duacıya, bir biliciye başvuralım, ya da bir düş yorumcusuna, bilirsin Zeus getirir düşü. O söylesin, Phoibos Apollon’un bu büyük öfkesi neden? Adak mı adamadık, yüzlük kurbanlar mı kesmedik? Uzaklaştırması için başımızdan şu salgını koyunlarım, lekesiz keçilerin razı mı yağ dumanlarına?” Bunları söyleyip oturdu o, kalktı Kalkhas, Thestor’un oğlu, düş yorumcularının en büyüğü, biliyordu her şeyi, geçmekte olanı, geçmişi, geleceği. Phoibos Apollon verdiydi bu hüneri ona, bu hünerle geldiydi ta İlyon’a Akhaların gemileri. Kalkhas söz aldı, düşüne taşma dedi ki: “Ey Akhilleus, Zeus’un canı ciğeri, Apollon’un öfkesini açıklamamı buyurdun bana, anlatayım, ama sen de iyi dinle beni, yardım et canla başla, ant ver, benden yana ol hem sözünle, hem işinle. Kızdıracağım biliyorum Akhaların saydığı adamı, o adamın bütün Argoslulara her yerde sözü geçer. Kral azgın olur kızınca ayaktakımından birine, bir zaman öfkesini yenerse de, unutamaz kinini, dışarı vurana dek taşır yüreğinde onu. Öyle bir günde beni korur musun nasıl?” Ayağıtez Akhilleus karşılık verdi, dedi ki: “Korkma, söyle bakalım şu tanrı buyruğu ne? Danaolara tanrı buyruklarını bildirmen için sığındığın Apollon adına ant olsun, Kalkhas, başbuğlukla övünen Agamemnon bile olsa lafını edeceğin, ben ayakta sağ salim gördükçe gün ışığını, şu koca karınlı gemilerin yanında sana yumruk indiremez bir tek Argoslu.” Rahatladı usta yorumcu, dedi ki: “Yok yok, ne adak için kızdı o, ne de yüz sığırlık kurbana. Saygısızlık etti Agamemnon duacıya da ondan. Kurtulmalıkları istemedi, salmadı kızını. Çok acılar çektirdi okçu tanrı bu yüzden size, bundan böyle de çektireceği var. Vermezse kurtulmalık almadan, pazarlıksız, oynak gözlü kızı sevgili babasına Agamemnon, kurban etmezse bir de yüz kutsal sığır Khryse’ye, bu kötü salgından Danaoları kurtaramaz o, bunlar olursa tanrı yola gelir, yatışır.” Böyle konuşup oturdu o, kalktı hırsla gücü yaygın Agamemnon, yiğit Atreusoğlu, kapkara bir öfkeyle doluydu yüreği, yanıyordu iki gözü yalım yalım. Dik dik baktı Kalkhas’a, dedi ki: “İyi bir söz duymadım senden, yomsuz haberci, hep kara haber verir, gönül eğlersin. Ne tatlı bir sözün var, ne hayırlı bir işin. Tutmuş yorumlarsın tanrı buyruğunu Danaolara. Değerli kurtulmalıklarını almadım diye Khryseis’in, ne yapıp yapıp evime götürmek istiyorum kızı diye başlarına bela getirdi diyorsun okçu tanrı. Doğrusunu isterseniz, asıl karım Klytaimestre’den üstün o kız, ondan aşağı değil yapısı, boyu bosu, aklı fikri yerinde, üstelik ev kadını. Geri vermeye razıyım gene de, ne yapayım, yok derseniz başka çaresi, yeter ki armağan verin bana, şimdi hemen, bir ben kalmayayım armağansız komutan, benim için yakışık alır şey değil bu. İşte bakın, benim armağan gidiyor başka yere.” Ayağıtez tanrısal Akhilleus karşılık verdi, dedi ki: “Ünlü Atreusoğlu, ey doymak bilmez adam! Ulu canlı Akhalar armağanı nerden bulsun versin sana, elimizde yedeğe alınmış mal mı var ki. İllerden ne yağma ettiysek hep bölüşüldü doğru olur mu toplamak bu malları yeniden? Haydi durma, sun tanrıya sen şu kızı, biz Akhalar veririz sana üç-dört katını; İş ki güzel surlarla çevrili Troya ilini talan etmeyi buyursun Zeus bize.” Kral Agamemnon karşılık verdi, dedi ki: “Tanrıya benzer Akhilleus, yiğitliğine yiğitsin ama beni kandıramazsın, boş yere saklama fikrini, niyetin ne, senin armağanın olsun, benim olmasın, öyle mi? Onu geri vermemi istemen bunun için demek. Ulu canlı Akhalar, tam istediğim gibi, ona denk bir armağan verirlerse başım üstünde yeri var, yok vermezlerse kendim alacağım gidip onu, ya şeninkini alacağım, ya Aias’ın, ya Odysseus’unkini. Biliyorum, kime gitsem o kızacak bu kez de. Neyse, durmayalım bunun üstünde, sırası değil. Tanrısal denize kara bir gemi sürelim, kaç kürekçi gerekse arayıp bulalım, yüzlük kurbanları koyalım içine, güzel yanaklı Khryseis’i de gemiye bindirelim, sözü geçen biri olsun geminin kaptanı, ya Aias, ya İdomeneus, ya tanrısal Odysseus, ya da sen Peleusoğlu, erlerin en korkuncu, ya da sen, kessin kurbanları, koruyucu Apollon’u yatıştırsın, öylesine biri.” Şöyle bir yan baktı ayağıtez Akhilleus, dedi ki: “Seni gidi edepsiz, çıkarma düşkün yürek! Senin sözlerini bir Akhanın nasıl kaldırır içi, savaşa nasıl gider o, nasıl dövüşür erkekçe? Kargı salan Troyalılarla savaşa gelmiş değilim ben, hiçbir şey yapmadılar, dokunmadılar bana onlar; ne sığırlarımı çaldılar, ne atlarımı götürdüler, ne de bereketli Phthie’de ekinlerimi çiğnediler. Gölge veren dağlar var aramızda, uğuldayan deniz var. Geldik buraya, utanmaz herif, senin ardından, tek gönlün olsun diye senin, köpek suratlı, tek Menelaos’la sen, Troyalıların sırtından ün alasınız diye. Ama hiç de umurunda değil bu. Gelmiş gözdağı veriyorsun, alasın diye payımı, bana Akha oğulları verdiydi onu, bunca sıkıntılara karşı. Bakımlı, zengin bir ilini Troyalıların talan ettiklerinde Akhalar Senin payın kadar bir pay almadım ben. Oysa kıyasıya savaşta benim kollarım görür en büyük işi, ama bölüşmede payın en okkalısı sana gider, benimse savaşta canım çıkar, küçük bir şeyle gene de hoşnut dönerim gemilerime. Şimdi artık benim için en iyisi, kıvrık burunlu gemilerimle Phthie’ye, eve dönmek. Hem onur payımdan olayım, hem burada kalayım, ha, mal mülk sahibi edeyim diye seni?” Erlerin kralı Agamemnon karşılık verdi, dedi ki: “Canın öyle istiyorsa, yalvarmam, buyur git, çok adam var benim yanımda, beni sayan, akıllı Zeus işte en başta. Hep kavga dövüş, savaş işin gücün, en iğrendiğim sensin Zeus’un beslediği krallar içinde. Çok güçlüsün, ama bil ki tanrı verdi sana bu gücü. Durma, gemilerinle, yoldaşlarınla git evine, var git Myrmidonların başına geç. Ne sen umurumdasın, ne de öfken umurumda. Ama şunu da kafana ko iyicene: Phoibos Apollon istiyorsa Khryseis’i ille de, şu gemimle, yoldaşlarımla göndereceğim onu. Ama barakandan alacağım kendim gelip senin onur payını güzel yanaklı Briseis’i. Senden ne güçlü olduğumu o zaman anla gör. Korksun boy ölçüşmekten, ibret alsın kim benimle eşit görmek isterse kendini.” Böyle dedi o, Peleusoğlu’nu bir kaygı aldı, kıllı göğsü içinde yüreği bir o yana aktı, bir bu yana: Sivri kılıcını baldırı boyunca kınından çeksin miydi? Herkesi ayağa kaldırıp onu öldürsün müydü? Yoksa öfkesini yatıştırsın mıydı, dişini sıkıp? Canında bu iki şey bir orda bir burda kaynadı durdu. Kocaman kılıcını kınından çıkaracakken tam iniverdi Athene gökten aşağı onu ak kollu Tanrıça Here göndermişti; iki yiğidi de bir tutuyor, seviyor, koruyordu. Durdu Peleusoğlu’nun arkasında, ayakta, görmedi onu ordakilerden hiçbiri, göründü yalnız Peleusoğlu’na, kavradı sarı saçlarından. Sarsıldı Akhilleus, döndü baktı arkasına, Pallas Athene’yi tanır tanımaz parladı gözleri. Kanatlı sözler söyledi ona, dedi ki: “Ne diye geldin gene, kalkanlı Zeus’un kızı? Atreusoğlu Agamemnon’un taşkınlığını görmeye mi? Birazdan ne olacak ben söyleyim sana: Canıyla ödeyecek böyle caka satmayı o.” Gök gözlü Tanrıça Athene karşılık verdi, dedi ki: “Ben seni yatıştırmak için indim gökten, ak kollu Tanrıça Here gönderdi beni, ikinizi de bir tutar o, sever, korur ikinizi de. Beni dinlersen kavgayı bırak, kılıçtan çek elini, anlat ona başına geleceği, söv say yeter. Dinle bak, bu dediğim gerçekten olacak: Bir gün gelecek, onun bu cakasına karşılık üç kat değerli armağanlar verilecek sana. Tut kendini, güven bize.” Ayağıtez Akhilleus karşılık verdi, dedi ki: “Öfkeden içim içime sığmıyor, ama neyleyim ki sözünüzden çıkamam. Benim için böylesi daha iyi, tanrıçam; tanrılar dinlerler tanrıları dinleyeni.” Böyle dedi, ağır elini gümüş kabza üstünde tuttu. Soktu koca kılıcını kınına, dinledi Athene’yi. Athene de Olympos’a doğru yola çıktı, Kalkanlı Zeus’un evine, öbür tanrılar arasına. Peleusoğlu tutamadı öfkesini gene, köpürdü, Atreusoğlu’na yağdırdı küfürleri: “Seni şarap fıçısı, seni it gözlü, seni geyik yürekli seni. erlerinle bir olup savaşa gitmek için sen silah kuşanmadın tek bir gün, en seçkin Akhalarla bile yatmadın pusuya, gücün kurudu, getirdin aklına ölümü. Akhaların ordusunda böyle sana kafa tutanın onur payını almak herhal daha iyi. Halkını kemiren bir kralsın sen, buyruğundaki insanlar aşağılık olmasaydılar bu küfürler son küfürlerin olurdu senin. Bak sana diyeyim, ant içeyim bu değnek üzerine ki, dağlarda gövdesinden kesildi alındı bu değnek, üstünde bundan böyle ne bir dal, ne bir yaprak bitecek, ne de bir tek çiçek açacak bundan böyle; bir bıçak aldı götürdü yaprağını, kabuğunu. Şimdiyse, Zeus adına hak koruyanlar, Akhaoğulları taşırlar ellerinde onu. İşte bir büyük ant sana bu değnek üzerine: Bir gün gelecek, Akhaoğulları tekmil dövünüp duracaklar Akhilleus gitti diye. İster kız, ister kızma, geçmiş ola, senin onlara yardımın dokunamaz, kırılıp gidecekler Hektor’un karşısında dalga dalga, neden saymadın diye sen de Akhaların en iyisini yırtın dur bakalım, kendini ye.” Peleusoğlu böyle dedi, oturdu, attı yere altın kakmalı değneğini. Atreusoğlu da öte yandan köpürmüştü. Kalktı ayağa güzel konuşan Nestor, Pylos’un gür sesli sözcüsü. Dilinden sözler akardı baldan tatlı, ölümlü iki insan kuşağının yaşayıp göçtüğünü görmüştü, tanrısal Pylos’ta büyümüşlerdi birlikte. Şimdi üçüncü kuşağın başındaydı o. Düşüne taşma başladı söze, dedi ki: “Amanın! Bir büyük yas kaplayacak Akha toprağım, Priamos’la oğullarını bir sevinç alacak, sizin bu kavgalarınızı duyar duymaz, tekmil Troyalılara da gün doğacak. Oysa sizsiniz kurultayda, savaşta Danaoların en üstünü. Dinleyin beni, gençsiniz benden ikiniz de, ben eskiden öyle adamlarla birlikteydim ki, bizden çok yiğittiler, gene de küçümsemediler beni, hor görmediler. Ne gördüm, ne göreceğim bundan böyle onlar gibisini, ne Peirithoos gibisini, ne erlerin güdücüsü Dryas, ne Kaineus, ne Eksadios gibisini, ne tanrısal Polyphemos gibisini, ölümsüzlere benzeyen Aigeusoğlu Theseus gibisini ne de. En güçlü insanlardı onlar yeryüzünde, savaşırlardı en güçlülere karşı. Kapıştılar dağ azmanlarıyla, öldürdüler böğürte böğürte, çağırdılardı beni, ben de ta uzaktan, Pylos’tan, yurdumdan gelip katıldıydım onlara, dövüştüydüm kendi çıkarım için. Baş edemez onlar gibilerle bugün bir tek kişi. Hep bana danışırlardı, çıkmazlardı sözümden. Siz de dinleyin beni, en hayırlısı bu. Sen, Agamemnon, çok soylu da olsan, bırak o kızı, Akhaoğulları’nın Akhilleus’a verdiği ilk onur payı o. Bir krala kafa tutmaya kalkma sen de, Peleusoğlu, değnek taşıyan bir kralla bir değil onurun senin; Zeus verdi değnek taşıyan krala o onuru. Güçlüsün gerçi, tanrıça bir anadan doğdun, ama senden de güçlü o, buyruğunda çok adam var. Yatıştır öfkeni Atreusoğlu, haydi, Akhilleus’a karşı tut öfkeni, yalvarırım, uğursuz savaşta tekmil Akhalara sağlam bir kale o.” Kral Agamemnon karşılık verdi, dedi ki: “Doğru, ihtiyar, hakkın var yerden göğe. Ama bu adam herkesten üstün olmayı koymuş aklına, herkese sözünü geçirmeyi, buyurmayı, herkesin kralı olmayı koymuş. Ona boyun eğmeyecek elbet biri var, ölümsüz tanrılar onu neden dövüşçü yarattılar, hep sövsün saysın, bağırsın çağırsın diye mi?” Tanrısal Akhilleus kesti onun sözünü, dedi ki: “Hep sana uysam, sözünden hiç çıkmasam, alçak derlerdi bana, ciğeri beş para etmez derlerdi. Git başkalarına buyur, sözünü geçiremezsin bana, sanmam bundan böyle sana boyun eğeceğimi. Sana şunu da diyeyim, iyice kafana koy: Madem hem verir, hem geri alırsınız, şu ellerimle dövüşmeyeceğim ben o kız için ne sana karşı, ne başkalarına karşı. Ama tezgiden kara gemi yanında başka nem varsa ben vermeden alamazsın hiçbirini. İstersen hadi bir dene de gör: Kargımın iki yanından kara kanın nasıl fışkırır.” İşte böyle düşmanca dalaşıp, kalktılar, dağıttılar gemilerin yanındaki toplantıyı. Peleusoğlu gitti barakalarına, gemilerine doğru, yanında Meneitios’un oğlu ve yoldaşları. Atreusoğlu tezgiden bir gemiyi sürdürdü denize, seçti yerleştirdi yirmi kürekçiyi, tanrı için yüzlük kurban koydu içine, sonra bindirdi güzel yanaklı Khryseis’i. Çok akıllı Odysseus da geçti başlarına. Hep bindikten sonra gittiler suyun üstünde. Ordunun arınmasını buyurdu Atreusoğlu, ordular arındı, attı denize kirlerini, kurbanlar kesildi Apollon’a en iyi boğalardan, keçilerden, ekin vermeyen denizin kıyıları boyunca, kızaran yağlar dumanlarla dolana dolana göklere ağdı. İşte bu gibi işler görülüyordu orduda, ama Agamemnon’un Akhilleus’a inadı inattı. Döndü Talthybios’la Eurybates’e, hamarat iki adamına, habercilerine, dedi ki: “Gidin barakasına Peleusoğlu Akhilleus’un, güzel yanaklı Briseis’i elinden tutun getirin, vermezse daha çok adamla alırım kendim gider, karışmam çok kötü olur sonu.” Ağır sözlerle buyurdu, yolladı onları. İsteksiz yürüdüler ekin vermeyen denizin kıyıları boyunca. Vardılar Myrmidon’ların barakalarına, gemilerine. Barakasıyla kara gemisi yanında oturur buldular Akhilleus’u. Onları görünce Akhilleus’un sıkıldı canı. Haberciler ne bir şey sordular, ne bir şey söylediler, kralın karşısında saygıyla durdular öylece. Ama o, yüreğinde anladı her şeyi, dedi ki: “Selam haberciler, Zeus’un, insanların sözcüleri. Beri gelin, sizin bir şeyiniz yok, suçlu Agamemnon asıl, Briseis kızı alasınız diye o gönderdi sizi. Haydi tanrısal Patroklos, getir ve götürsünler, ama ordudan uzaklaştırmak için kötü salgını bir gün gene iş düşerse benim ellerime, mutlu tanrılar, ölümlü insanlar, o inatçı kral önünde şu iki adam tanığım olsun benim. Baksana, onun kara yüreği hep öfkeli, ne ilerisini görür, ne gerisini, gemilerinin yanında Akhalar sağ salim nasıl dövüşecekler, bundan haberi yok.” Böyle dedi o, dinledi sevgili arkadaşını Patroklos, çıkardı güzel yanaklı Briseis’i barakadan, götürsünler diye verdi onlara. Haberciler Akhaların gemileri boyunca gittiler. Kadın da gitti arkalarından istemeye istemeye. Çekildi Akhilleus, kırçıl denizin kıyısına oturdu. Mor engine dikip gözlerini, boşandı birden, uzattı anacığına ellerini, yalvardı biteviye: “Anam! Kısacık bir ömür sürmek için doğurdunsa beni, bari göklerde gürleyen Olymposlu Zeus ün bağışlasaydı bana, ne olurdu. Oysa azıcık bir değer bile verdiği yok. Gücü yaygın Agamemnon densizlik etti bana, aldı onur payımı, küçük düşürdü beni.” Akhilleus böyle dedi boşana boşana, ulu ana, ta dipte, babasının yanında, onu duydu, fırladı kırçıl denizin üstüne bir duman gibi, oturdu gözyaşı döken oğlunun önüne, eliyle okşadı onu, konuştu, diller döktü: “Ne diye ağlarsın, oğul, yüreğine giren acı ne? Derdini anlat bana, ben de bileyim.” Ayağıtez Akhilleus içini çeke çeke dedi ki: “Biliyorsun ya, ne diye baştan anlatayım bildiğin şeyi: Gittik Thebai’ya, Eetion’un kutsal iline, yağma ettik, ne varsa aldık getirdik buraya. Akhaoğulları hepsini aralarında bölüştüler, ayırdılar Atreusoğlu’na güzel yanaklı Briseis’i. Ama Khryses, okçu tanrı Apollon’un duacısı, hemencecik geldi bir yığın kurtulmalıkla, kurtarmaya kızını, geldi tunç zırhlı Akhaların tezgiden gemileri yanına. Elinde Apollon’un şeritleri sarılı altın değneği, bir bir yalvardı Akhalar tekmil, daha çok; yakardı orduları dizen iki Atreusoğlu’na. Tekmil Akhalar bağrıştılar bir ağızdan: Alınsın değerli kurtulmalıklar, duacıya saygı gerek: Atreusoğlu Agamemnon’un gönlünce değildi bu, tersledi kovdu onu, ağır konuştu. İhtiyar da kaygılandı, geri döndü. Dinledi yakarmalarını Apollon, çok severdi onu, attı Argoslular üstüne uğursuz bir ok. İnsanlar ölüyor, yığılıyordu üst üste. Akhaların ordusuna tanrının okları yağdı durdu. Açıkladı bize okçu tanrının buyruğunu usta yorumcu. Tanrıyı yatıştıralım dedim ben önce. Derken bir öfke aldı Atreusoğlu’nu, kalktı, verdi gözdağı, getirildi isteği yerine. Khryse’ye götürüyorlar kızı şu sıra gözleri dört dönen Akhalar, tezgiden bir gemiyle, yanlarında tanrı için armağanlar var. Çıktı haberciler işte benim barakamdan demin, bana Akhalar verdiği Briseis kızla. Gücün varsa durma, yiğit oğluna uzat elini, Olympos’a git, Zeus’a yalvar yakar, bir gün sen hem sözünle, hem işinle, onun gönlünü hoş ettiysen, durma hadi. Babamın evinde övündüğünü çok duymuştum, bir amansız yıkımdan karabulutlu Kronosoğlu’nu ölümsüzler arasında sen kurtarmışsın bir başına. Öbür Olymposlular zincire vurmak istemişler onu, bir yandan Here, bir yandan Poseidon, bir yandan Pallas Athene. Sen gelmişsin, tanrıça çözdürmüşsün zincirlerini, çağırmışsın koca Olympos’a çarçabuk, tanrıların Briareus, tekmil insanların Aigaion dedikleri tam yüz tane eli olan devi (o dev ki, babasından da üstündür güçte), gelmiş oturmuş Kronosoğlu’nun yanma göz kamaştıran çalımıyla. Bağlamaktan vazgeçmiş mutlu tanrılar, korkmuşlar ondan. Git söyle bunları, yanına otur, sarıl dizlerine, istemez mi yardım etmek Troyalılara, sor bakalım, gemilerinin ardına sürmek istemez mi Akhaları, onları körfez çevresinde yok etmek istemez mi? Bilirler krallarının kadrini Akhalar işte o zaman asıl, anlar ne delilik yaptığını işte o zaman Akhaların en iyisini saymayan gücü yaygın Agamemnon.” Thetis ağlaya ağlaya karşılık verdi, dedi ki: “Ah oğul! Bu kara gün için mi doğurdum büyüttüm seni! Uzun değil, kısacık bir ömür verdi kader sana, ağlamadan, hep tasasız, gemilerinin yanında kalaydın, ne olurdu. Hem ömrün kısa, hem de acınacak bir halin var. Seni ben bu kara günler için doğurmuşum demek. Yıldırımseven Zeus’a söyleyeyim dileğini, gideyim karlı Olympos’a, bakalım beni dinleyecek mi? Sen şimdi Akhaların tezgiden gemileri yanında kal, öfkeni açığa vur, ama savaştan da büsbütün çek elini. Zeus Okeanos’un kıyılarına gitti dün, kusursuz Yüzüyanıkların yanına, şölene, onunla birlikteydi tanrılar tekmil. On iki gün sonra gelecek gene Olmypos’a, tunç eşikli sarayına gideceğim o zaman, sarılacağım dizlerine, herhal yola getireceğim onu.” Böyle dedi gitti, Akhilleus’u bıraktı orda tek başına zorla götürülen güzel kuşaklı kadını düşüne öfkelene. Odysseus, kutsal kurbanlarla Khryse’ye vardı tam bu sıra. Körfeze girince dürdüler yelkenleri, kodular kara gemiye, gevşettiler ön halatları çarçabuk, indirdiler direği çatalın içine, küreklere yapışıp yanaştırdılar kıyıya gemiyi, denize delikli taşlar indirdiler, gemiyi halatlarla bağladılar, çıktılar sonra deniz kıyısına, okçu Apollon’un kurbanlarını çıkardılar karaya, Khryseis de indi denizler aşan gemiden. Çok akıllı Odysseus götürdü sunağa doğru onu, verdi sevgili babasının eline, dedi ki: “Ey Khryses, erlerin başbuğu Agamemnon gönderdi beni, kızını sana getireyim diye, Phoibos’a kutsal kurbanlar keseyim diye, Danaolar adına; yatıştırmak isteriz hepimiz Argoslulara hıçkırıkla acılar getiren tanrıyı.” Böyle dedi, verdiği sevgili kızını, o da aldı sevine sevine. Değerli kurbanları dizdiler sunağın çevresine, ellerini yudular, aldılar avuçlarına arpa taneleri, kaldırdı Khryses ellerini, yüksek sesle yakardı: “Ey Khryse’yi, kutsal Killa’yı koruyan, gümüş yaylı, Tenedos’un güçlü kralı, dinle beni! Yakarmalarımı nasıl dinlediysen bundan önce, Akhaların ordusuna yumruğunu nasıl indirdiysen, beni sayıp, şimdi de tezelden yerine getir şu dileğimi: Uzaklaştır amansız salgını Danaolardan.” Böyle yakardı, Phoibos Apollon da dinledi onu. Hepsi ya kardılar, arpa taneleri serptiler yere, başlarını arkaya kaldırıp kurbanları kestiler, derilerini yüzdüler, butlarını ayırdılar, yağlı gömlekle sardılar butları iki kat, sonra etler kodular üstüne çiğ çiğ. Odunların üstünde kızarttı ihtiyar onları. Şarap döktü üzerlerine, ateş gibi, pırıl pırıl. Beş dişli çatal tutuyordu yanında delikanlılar. Butlar kızartıldı, ciğerler, yürekler yenildi, kalan etler parçalandı, şişlere geçirildi, kızartıldı iyiden iyi, çekildi hepsi ateşten. İşler bitti, şölen hazır oldu, yenildi içildi. Şölende eş pay aldı her insan, yakınmadı bir tek kişi. Yenilip içilince doyasıya, delikanlılar şarapla doldurdular sağrakları, taslarla dağıttılar, tanrılara sunmak için, korolarla yatıştırdılar tanrıyı, gün boyunca. Koruyucu tanrıya şükürler edip güzel bir övgü söyledi Akha delikanlıları. O da duydu bunu, ferahladı, hoşnut oldu. Gün battı, bastırdı gece. Geminin halatları boyunca yerlere serildiler. Gül parmaklı Şafak görününce sabahleyin erkenden, Akhaların büyük ordusuna doğru yol aldılar. Gönderdi koruyucu Apollon onlara güzel bir yel. Diktiler direği, ak yelkenleri açtılar. Şişirdi yel alabildiğine yelkenleri. Yol alan geminin teknesinde şakladı bir dalga, dalgaları biçe biçe koştu gemi. Akhaların büyük ordusuna varır varmaz çektiler kara gemiyi kıyıya, kumlar üstüne, ta yükseğe, destekler kodular altına, dağıldılar barakalara, gemileri boyunca, hep birden. Ayağıtez Akhilleus, Peleus’un tanrısal oğlu, o sıra tezgiden gemilerin yanında oturmuş, köpürüp duruyordu. Ne ün veren toplantılara gidiyordu, ne savaşa, olduğu yerde, öylece, yiyordu içi içini, savaş naralarını, savaşı özleye özleye. Tanyeri ağarınca gene on ikinci günü hep var olan tanrılar, başlarında Zeus, döndüler Olympos’a. Thetis unutmamıştı oğlunun isteğini, fırladı denizin üstüne, yükseldi şafakla Olympos’a, yüce göklere. En yüksek yerinde çok doruklu Olympos’un, öbür tanrılardan uzakta, oturur buldu iri gözlü Kronosoğlu’nu. Çöktü önünde, tuttu dizlerini sol eliyle, okşadı sağ eliyle de çenesini, yakardı Kronosoğlu Tanrılar Kralı Zeus’a, dedi ki: “Zeus baba! Bir gün ya sözümle, ya işimle, ölümsüzler arasında yararlı olduysam sana, şimdi yerine getir şu dileğimi: Kısa ömürlü oğluma değer ver: Saygısızlık etti Agamemnon, erlerin başbuğu, aldı onur payını, yoksun bıraktı onu. Olymposlu yüce Zeus, bari onu sen say, gücü Troyalılar tarafına koy, ne olur, Akhalar saysınlar oğlumu, ününü yüce kılsınlar.” Böyle dedi o, bulutları devşiren Zeus karşılık vermedi, öylece sessiz soluksuz durdu bir hayli. Bırakmadı onu Thetis, yapıştı dizlerine, yakardı yeniden: “Tam söz ver bana, başınla ya olur de, ya olmaz de. Olmaz de de, tekmil ölümsüzler arasında bileyim ne değersiz tanrıçayım. Senin benden korkacak sanki nen var?” Bulutları devşiren Zeus çok kızdı, dedi ki: “Amma da belaya çattık, bu iş aramı bozacak Here’yle benim, konuşacak kötü kötü, çıkartacak çileden beni, ölümsüzler arasında benimle hiç yoktan hır çıkarır, söyler durur savaşta Troyalılardan yana olduğumu. Hadi geri dön, sakın görmesin seni Here, ne yapmak gerekse bulurum bir yolunu. Başımı eğip bir işmar edeyim de rahat et, benden gelme en büyük işmardır ölümsüzler arasında bu; geri alınmaz, aldatmaz adamı, gerçekleşmeden olmaz.” Kronosoğlu böyle dedi, çattı kapkara kaşlarını, dalgalandı saçları tanrılar kralının ölümsüz başında, tir tir titretti koca Olympos’u. Bir karara varıp ayrıldılar böylece. Thetis, ışıltılı Olympos’tan atladı derin denize. Zeus da girdi evine, tanrılar kalktılar ayağa, eşikte karşıladılar babalarını. O da geldi oturdu tahtına. Ama anlamıştı Here görür görmez onu, denizler babasının kızı gümüş ayaklı Thetis’in kendisiyle bir şeyler konuştuğunu. Kronosoğlu Zeus’a hemencecik batırdı iğneyi, dedi ki: “Hangi tanrıyla neler alıp verdin ey düzenbaz? Hep bensiz gizli işler düşünür, karar verir, hoşlanırsın. Şöyle candan söylemeye yanaşmazsın düşündüğünü.” Karşılık verdi insanların, tanrıların babası, dedi ki: “Here, benim her kararımı bileceğini sanma, karım olsan bile ağır gelir sana onlar, duyman gereken şeyleri senden önce duymaz ne bir tanrı, ne bir insan. Öbür tanrılardan ayrı, düşünmek istediğim şeyler üstüne sakın bana bir şey sorayım deme.” İnek gözlü ulu Here karşılık verdi, dedi ki: “Korkunç Kronosoğlu, ne diyorsun böyle, sordum araştırdım mı bugüne dek? Sen canının istediğini yaparsın her zaman. Gümüş ayaklı Thetis, denizler babasının kızı, korkarım, kandırmış olmasın seni; sabahtan geldi yanma, sarıldı dizlerine, sen de eğdin başını herhal, verdin sözü, dedin öldüreceğim Akhaları Akhilleus’un hatırı için.” Bulutlan devşiren Zeus karşılık verdi, dedi ki: “Kur bakalım, alık kadın, gizli kalmasın senden hiçbir şeyim, tek kazancın benden uzaklaşmak olacak sonunda. Kötü bir şey olur mu senin için bu. Doğruysa bütün bu dediklerin, ben istedim böyle olmasını demek. Sus, otur yerine, buyruğuma boyun eğ. Üzerine yürür, indirirsem korkunç ellerimi, Olympos’taki tanrıların hiçbiri yaramaz işine.” Zeus böyle dedi, inek gözlü Here ürktü, oturdu ses çıkarmadan, tuttu kendini. Zeus’un evinde gök tanrıları üzüldüler. Çıktı sevgili anası ak kollu Here’den yana ünlü usta Hephaistos, konuştu, dedi ki: “Ölümlüler yüzünden böyle dövüşürseniz, böyle gürültü patırtı yaparsanız tanrılar arasında, ortaya, dayanılmaz, belalı işler çıkar. İşin sonu varırsa daha da kötüye canım şölenin kalmaz tadı tuzu. Aklı başındadır, ben bilirim anamı, ona öğüt vermeden edemem gene de: Sevgili babam Zeus’u hoş tutsun, ne olur, bir daha da böyle azarlamasın babam onu, berbat etmesin şölenimizi. Olymposlu ya atmak isterse onu bu ocaktan, olur a, hepimizden güçlü o. Tatlı konuş, onun gönlünü almaya bak, ana, Olymposlu hemen yumuşar, yâr olur bize.” İki kulplu tası kaldırıp verdi anasına, dedi ki: “Aldırma anacığım, sık dişini, bağrına taş bas, Seni çok severim, görmek istemem dayak yediğini. Tepem atsa bile koşamam yardımına; ne yapayım, Olymposluya karşı gelmek çok zor. Bir gün sana yardım etmek istedimdi hani, yakalıydı beni bacağımdan, attıydı tanrısal eşikten aşağı, yuvarlandım gittiydim tam bir gün. Düştüydüm Lemnos Adası’na, batan günle, birazcık canım kalmıştı, ha çıktı ha çıkacak. Sintiler yerden kaldırdılardı orda beni.” Hephaistos böyle dedi, ak kollu Here gülümsedi, oğlunun elinden aldı tası, Hephaistos boşalttı tanrı balını bir sağraktan sundu tanrıların hepsine. Koştu durdu ordan oraya, soluya soluya, tanrılarda gürül gürül bir kahkaha koptu. Şölen böylece sürdü gün batmcaya dek. Ne eşit paylı şölenden yakındı bir tek kişi, ne Apollon’un elindeki güzel çalgıdan, Musaların karşılıklı söyledikleri şarkılardan ne de, Güneşin parlak ışınları söndü, hepsi birer birer yatmaya gitti, ünlü topal Hephaistos’un usta elleriyle yaptığı evlere. Şimşek savuran Zeus da gitti doğruca tatlı uykusu gelince girdiği yatağına çıktı uyudu. Altın tahtlı Here de geldi uzandı yanma.
